---
category: faq
title: "Waarom een 'straight-friendly' hotel?"
published: true
---

Dit is hoe het ontstaan is: 

Al vanaf ons 18e jaar liepen wij rond op het COC aan de Rozenstraat. Met ons hebben lhbt’s van over de hele wereld veel goede herinneringen en een belangrijk deel van hun verleden beleefd in ‘Ons Huis’ aan de Rozenstraat. Niet alleen als plaats voor vermaak en ontspanning, maar ook als centrum van steun en informatie. Kortom al meer dan 40 jaar een plaats voor de lhbt’s om onder elkaar te zijn.

![Left aligned illustration](/media/amsterdam-gay.jpg)Hoewel er de afgelopen jaren veel verbeterd is op het vlak van homo-emancipatie, is strijd voor gelijkheid en acceptatie nog lang niet gestreden is. Niet in Nederland en zeker niet daar buiten. Daarom waren wij als initiatiefnemers in 2010 zeer geschrokken van het feit dat COC Amsterdam haar honk en de voor de lhbt-gemeenschap zo belangrijke plek aan de Rozenstraat dreigde te verliezen. Met drie vrienden hebben we op dat moment onze handen ineengeslagen om te kijken of we het voortbestaan van dit instituut van homo-emancipatie en voortrekker van Amsterdam als ‘gay capital’ van Europa konden garanderen. 

Als eerste zijn we met de gemeente gaan praten. Daar vernamen wij dat Ymere ondertussen de eigenaar van het pand met bijbehorende peuterspeelzaal was geworden. Van Stadsdeel Centrum hoorden wij vervolgens dat de in 2008 gesloten huurovereenkomst met de aangrenzende peuterspeelzaal zou eindigen per 31 december 2013, op het moment dat de pachtovereenkomst van het stadsdeel met Ymere zou eindigen. Daarnaast meldde Ymere ons dat zij voornemens waren het gehele object te verkopen daar dit niet in hun plannen voor de toekomst paste.
Vervolgens zijn we gaan kijken wat we precies op deze plek wilden gaan doen. Het COC Amsterdam moest in eerste instantie haar bijeenkomst voor de zogenaamde ‘special need groups’ kunnen blijven organiseren. Deze groepen bestaan uit minderheden uit de lhbt-gemeenschap zoals senioren, geestelijk en lichamelijk gehandicapten, jongeren met moslimachtergrond, jongeren onder de 18, etc. Kortom groepen die extra aandacht behoeven en waarvoor niets meer georganiseerd zou worden als COC Amsterdam zou moeten verdwijnen. Daarnaast moesten we een bedrijfsmodel bedenken waarin een pand van dergelijke omvang zonder subsidie gefinancierd kon worden en behouden zou blijven voor de gemeenschap. Ook hadden we als doelstelling geformuleerd dat ‘Ons Huis’ weer zoveel mogelijk in oude glorie hersteld zou worden, voor de buurt een verrijking zou beteken en daarmee weer ‘het kasteel’ van de Jordaan zou worden.

In ‘Ons Huis’ werden tot voor kort nachtelijke feesten georganiseerd. Dit bracht in sommige gevallen helaas overlast voor de buurt mee, dus hier willen we van af. Daarom zijn we gaan kijken naar een model waarin het aantal bezoekers omlaag kon, de bezoekersaantallen meer gespreid over de dag worden en het gebouw voor iedereen toegankelijk wordt. Vanuit deze filosofie werd het idee van vier-sterren straight friendly hotel geboren in combinatie met huisvesting van COC Amsterdam. Een trefcentrum voor de Amsterdamse, de nationale en internationale gay gemeenschap en de buurt. Een plek waar gelijkheid en respect hoog in het vaandel staan en waar eenieder ongeacht leeftijd, geslacht, afkomst of seksuele voorkeur zich thuis voelt.
Vanuit deze gedachte werd het Denim Hotel geboren. Denim is de jeansstof die we allemaal kennen van onze spijkerbroeken. Wat niet iedereen weet is dat Denim goed bij Amsterdam past. Amsterdam is namelijk Denim designstad nummer 1 van de wereld met meer dan 200 aan denim design gerelateerde bedrijven binnen haar grenzen. Ook kent Amsterdam de eerste opleiding voor denim design op Hbo-niveau ter wereld. Denim staat voor stoer, eigentijds, rebels, uniek, avontuurlijk, spraakmakend en tijdloos. Beschrijvingen die ook bij Amsterdam en bij de doelgroep passen.

Het Denim Hotel wordt een bescheiden straight friendly plek waarin het COC Amsterdam haar historische plek kan behouden. Het Denim Hotel blijft de zo belangrijke ontmoetingsplek voor de groepen uit de lhbt-gemeenschap die speciale aandacht behoeven. En we maken het hiermee ook mogelijk dat de buurt, de Rozenstraat voorop, meer gebruik kan maken van het gebouw en de open buitenruimte van het COC-pand. Kortom, een plek voor iedereen waarin we zoals we al eerder aangaven, gelijkheid en respect als primaire uitgangspunten hanteren.